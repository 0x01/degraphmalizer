{
    "summary": "Een oog ziet licht, een oor hoort geluid. Voor sommige mensen ligt dat anders. Hun hersenen lijken alle zintuiglijke indrukken op een grote hoop te gooien, zodat geluid een smaak kan krijgen, of het betasten van een bal naar aardbeien kan ruiken.",
    "shared": "true",
    "body": "'Als ik muziek aan heb in de auto, ben ik niet alleen omringd door geluid, maar ook door kleuren. Het is alsof ik een psychedelische zonnebril op heb, met bewegende, transparante kleuren'. Sean Day is synestheet, hij ziet kleuren en vormen bij muziek en bij verschillende smaken. Een kop koffie roept bij hem het beeld op van een groene schijf met rode en blauwe edelsteentjes erin, op een armlengte afstand. Hij kan er niets aan doen. De beelden komen onvrijwillig. Ze zijn altijd hetzelfde en hij kan ze niet onderdrukken. Synesthesie is het vermengen van zintuiglijke waarnemingen. Bij ongeveer één op de 2000 mensen komt het in één of andere vorm voor. Als kleuren ruiken, vormen zien bij het denken aan een dag in de week, of bijvoorbeeld als het zien van een blauwe kleur bij het horen van het getal vijf. Het is een neurologische aandoening, maar normaal gesproken niet invaliderend of onprettig. Sean Day is behalve synestheet ook onderzoeker, en onderhoudt contact met 459 mensen met synesthesie. Over de oorzaak is weinig bekend, maar volgens de Canadese professor Daphne Maurer, zijn alle baby's synestheet. Bij pasgeborenen zijn de gebieden in de hersenschors, waar informatie van de zintuigen verwerkt wordt, onderling verbonden door veel meer verbindingen dan de mens nodig heeft; hun hersenen zijn \"overwired\". Een paar maanden na de geboorte wordt er in die verbindingen flink gesnoeid, waardoor de synesthesie verdwijnt. Slechts een enkeling houdt de gemengde waarneming en leeft daarbij als het ware in twee werkelijkheden. Die van de gewone sterveling, waarvoor een rode vijf een rode vijf is. En die van de synestheet, waarvoor die rode vijf een blauwe is en blijft. Samenstelling en regie: Eugene Paashuis Research: Ger Wieberdink Productie: Karin Spiegel/Madeleine Somer Eindredactie: Hansje van Etten",
    "date_creation": "2002-06-26T22:00:00.000Z",
    "publishers": "Ik!",
    "brand_site": "wetenschap-sample.localhost",
    "brand_title": "wetenschap-sample",
    "poms_urn": "urn:vpro:media:program:10571586",
    "contenttype": "text",
    "id": "0c71380d-5bb0-48b8-bdb6-2a5223bd5c39",
    "extra_mv_field_nl_vpro_teaser_internal": [
        "4c820a68-7249-453e-bd44-4bf0b383defe",
        "c5ad7f57-a2de-48ac-a375-647acebfbf61"
    ],
    "title": "De smaak van moeders stem",
    "extra_field_nl_vpro_jcr_path": "/wetenschap-sample/programmas/Labyrint/TV/de-smaak-van-moeders-stem",
    "date_updated": "2011-08-26T09:23:54.309Z",
    "deeplink": "http://wetenschap-sample.localhost/programmas/Labyrint/TV/de-smaak-van-moeders-stem.html",
    "extra_field_nl_vpro_content_author": "l.harmans",
    "extra_field_nl_vpro_programme_title": "Labyrinth",
    "extra_field_nl_vpro_subsite": "Labyrint"
}